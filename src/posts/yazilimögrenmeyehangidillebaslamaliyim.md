Tamam kabul ediyorum, bu çok mantıksız bir soru değil. Gerçekten. Hatta bu soruda saf bir pragmatizm var. Ve aslında bakarsanız bu soruya bilinmeze atılan bir adımın korku kokusu sinmiş. Bu soru mantıksız değil, bu soru *yanlış.*

Şöyle düşünün; size A noktasından B noktasına gitmek için en uygun aracın ne olduğunu sorsaydım benden daha fazla bilgi isterdiniz değil mi? Çünkü o anda en uygun aracın ne olacağı bir sürü parametreye bağlı olurdu. Uçakla da gidebiliyor olurdunuz ama mesela iki nokta arasındaki mesafe kısaysa buna gerçekten gerek duyar mıydınız? Veya o gün halletmeniz gereken bir iş için trafiğe girmek istemiyorsanız metroyu da kullanabilirsiniz. Bu noktada biri diğerinden iyi diyebilir miydik?  A noktasından B noktasına gitmek için kullanacağımız araç (yöntemler) bir çok parametreye bağlı ve bunların bazıları verimli bazıları da verimsiz. Hangi yöntemi seçersek seçelim amacımız A ve B arasındaki mesafeyi (prensip) azaltmak ve en sonunda sıfırlamaktır.

Yöntemler değişir. Prensipler ise sabittir. Bundan 60-70 yıl önce internet diye bir şeyin olmaması ben hala şaşkına çeviriyor. Yine de o zamanlar insanlar iletişim kuruyordu değil mi? Prensip aynıydı: bilgiyi başka bir insana aktarmak. Yöntem ise günümüzde değişti: artık interneti kullanıyoruz.

O zaman *yazılıma* başlamanız için seçtiğiniz dilin bir önemi yok. Çünkü bu soru zaten yanlış bir soru. Doğru bir soru şöyle olurdu: "Falan Filan problemini çözmek için hangi yazılım araçlarını kullansam daha verimli olur?"

Yine de ben bu sorunun "Kodlamaya yeni başlayacağım ve kodlamanın temellerini öğrenmek için hangi programlama dilini kullanmalıyım?"  versiyonunu yanıtlamak istiyorum.
  
**1. Genel Yapıları Öğrenebileceğiniz Bir Dil Seçin**
Değişkenler, veri tipleri, döngüler, koşullu ifadeler, fonksiyonlar, nesne yönelimli programlama ve veri yapıları programlamanın temelleridir. 
**C, Java veya Python ** kullanarak bu temelleri oturtun.

**2. Temel Algoritma ve Veri Yapılarını Öğrenin**
Bunlar ilk maddedeki temelleri kullanarak günümüz teknolojisini bu hale getiren yapılardır. Seçtiğiniz programlama diline bağlı kalarak bu yapıları öğrenin. Algoritma ve veri yapılarını öğrenmeniz, bilgisayar gibi düşünmeniz için gerekli bir şey. Google gibi büyük yazılım şirketleri mülakatlarında adayların algoritma yeteneklerini ölçmek için bu konulardan sorular soruyorlar. Her ne kadar kesinlikle öğrenilmesi gereken bir konu olduğunu düşünsem de dipsiz bir kuyu olduğu için alacağınızı alın ve yolunuza devam edin.

**3. Versiyon Kontrol Sistemleri Hakkında Bilgi Sahibi Olun**
Git gibi versiyon kontrol sistemlerini öğrenin. Kodumuzu yazmadan önce yönetmek üzerinde bilgi sahibi olmalıyız.

**4. Temel WEB Teknolojilerini Öğrenin**
Evet bir sonraki adımda **HTML, CSS ve JavaScript** öğrenmeniz gerektiğini düşünüyorum. Özellikle ilk adımda JavaScripti kullanmıyoruz çünkü birçok kişinin düşündüğünün aksine JavaScript'in programlamaya yaklaşımı biraz farklı. JavaScripti iyi anlamak için programlamanın temellerini iyi öğrenmiş olmalıyız. Bu adımda eğer web programlamaya ilginiz olduğunu farkederseniz herhangi bir JavaScript frameworkü seçerek öğrenmenize devam edebilirsiniz.

**5. Veritabanları Hakkında Bilgi Edinin**
Temel veritabanı kavramlarını öğrenin. İlişkisel veritabanları kullanarak geliştirmeler yapın. Bu, veriler arasındaki ilişkiyi kavramanıza yardımcı olur.

Bu 5 adımı tamamladığınızda programlamanın temellerini öğrenmiş oluyorsunuz. İşin güzel tarafı, bu adımları tamamladıktan sonra istediğiniz programlama dilini veya istediğiniz teknolojiyi öğrenmek artık daha kolay hale geliyor.

Çünkü dediğimiz gibi, prensipler değişmez.

Temelleri alın ve üzerine inşa edin. Doğru soruları sormaya başladığınızı göreceksiniz. 